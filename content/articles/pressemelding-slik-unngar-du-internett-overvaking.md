Title: PRESSEMELDING - Slik unngår du internett-overvåking
Date: 2015-10-20 09:23
Slug: pressemelding-slik-unngar-du-internett-overvaking

Du som privatperson blir sporet og overvåket av myndigheter,
reklamenettverk og hackere. Det nye nettstedet SerDeg.no har satt seg
som mål å hjelpe deg å ta riktige forholdsregler.

Nettstedet tar for seg overvåkning, sporing og sensur. For hvert av
områdene får man en innføring i hvilke trusler som finnes og hvilke
tiltak man som privatperson kan benytte for å beskytte seg. Her kan du
finne informasjon om alt fra anonymt nettbruk til hvordan man omgår
sensur fra myndigheter.

Andre trusler du kan beskytte deg mot inkluderer blant annet
amerikanernes overvåkning via Prismprogrammet avslørt av Edward Snowden,
Sveriges overvåkning av norsk nettrafikk og sperring av nettsteder i
land som Kina, Tyrkia, Russland og selv Norge!

Leder i Piratpartiet, Tale Haukbjørk Østrådal sier:

> "Serdeg.no er et viktig og ikke minst nyttig tiltak, som informerer
> kort og enkelt om hvilke trusler som lurer på nett, og hva en kan
> gjøre for å beskytte seg selv. Siden er tydelig og rett på sak, og en
> gullgruve for mennesker som ikke kan veldig mye om nettsikkerhet. Jeg
> har allerede tipset eldre slektninger om siden."

Siden er utviklet på privat initiativ med sponsorstøtte.
