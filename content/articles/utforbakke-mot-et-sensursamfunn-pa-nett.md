Title: Utforbakke mot et sensursamfunn på nett
Date: 2015-11-13 21:06
Slug: utforbakke-mot-et-sensursamfunn-pa-nett

Så er vi på vei utfor det man på engelsk kaller "slippery slope". Norske
myndighets sensurmuligheter som først ble snikinnført via [Kripos sitt
barnepornofilter](https://no.wikipedia.org/wiki/Kripos%27_barnepornofilter) og
deretter forsterket via lovgivning i [endringer i åndsverkloven i
2013](https://www.holderdeord.no/parliament-issues/56405) er nå
foreslått utvidet igjen.

Denne gangen er det hallikvirksomhet som skal blokkeres i [forslaget,
som er til behandling i
justiskomiteen](https://www.stortinget.no/no/Saker-og-publikasjoner/Saker/Sak/?p=63031).
Det er fire Arbeiderparti-representanter som står bak forslaget, som
skal behandles i stortinget 17. desember.

Dette forslaget er problematisk av flere grunner:

- Man holder en mellommann (internettleverandøren) ansvarlig for å
  unngå lovbrudd. Ber man Telenor fjerne forbrytere fra
  telefonkatalogen? Eller posten slutte å bære brev til kriminelle?
- Dagens teknologi gjør slike sperrer meningsløse. Vår [artikkel om
  bytte av DNS](https://serdeg.no/tiltak/dns/) viser hvordan du omgår
  den på 5 minutter.
- Hele grunntanken om at staten skal "forhåndsgodkjenne" hva
  innbyggere skal få se minner om regimer vi ikke liker sammenligne
  oss med.
- Det viser tydelig at man vil utvide disse mulighetene videre
  i fremtiden. Hva blir det neste? Sider om marihuanadyrking?
  Hjemmebrenning? Sniking på bussen? Varsling av radarkontroller?

For all del, hallikvirksomhet er et onde, og den delen av forslaget som
går ut på å øke straffen er uproblematisk. Men lovbrudd skal tas der
lovbruddet skjer, ikke ved tafatte forsøk på å fjerne infrastruktur.
